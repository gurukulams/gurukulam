---
title: 'Physics - Introduction'
date: 2018-11-14T19:02:50-07:00
draft: false
weight: 2
extensions:
    - katex
---

Physics (இயற்பியல்) என்ற சொல்லானது,
இயற்கை என்ற பொருளுடைய ஃபியுசிஸ்
(Fusis) எனும் கிரேக்கச் சொல்லில் இருந்து
தருவிக்கப்பட்டது. இயற்பியல் என்பது இயற்கை
மற்றும் இயற்கையின் நிகழ்வுகளைப் பற்றி
பயிலுவதாகும், எனவே இயற்பியலே அறிவியலின்
அனைத்துப் பிரிவுகளுக்கும் அடிப்படையானதாகக்
கருதப்படுகிறது.

இயற்பியல் பயிலுவதில் ஒன்றிணைத்துப்
பார்த்தல் (Unification) மற்றும் பகுத்துப்பார்த்தல்
(Reductionism) ஆகிய இரு அணுகுமுறைகள்
உள்ளன. ஒன்றிணைத்துப் பார்த்தல் என்பது
வேறுபட்ட இயற்பியல் நிகழ்வுகளை ஒரு சில
தத்துவங்கள் மற்றும் விதிகளைப் பயன்படுத்தி
விளக்க முயற்சித்தலாகும். எடுத்துக்காட்டாக,
புவியை நோக்கித் தடையின்றித் தானே விழும்
பொருட்களின் இயக்கம், சூரியனைச் சுற்றி வரும்
கோள்களின் இயக்கம், புவியைச் சுற்றிவரும்
சந்திரனின் இயக்கம் ஆகியவற்றிற்கு காரணமான
இயற்கையின் விசைகளை நியூட்டனின் ஈர்ப்பியல்
விதி ஒன்றிணைக்கின்றது (அலகு 6 இல்
விளக்கப்பட்டுள்ளது).

ஓர் பெரிய அமைப்பினை அல்லது
பொருளை (Macroscopic) அதனுள் அடங்கிய
நுண்ணியதுகள்களின் (Microscopic) மூலம்
விளக்க முயற்சிப்பதே பகுத்துப்பார்த்தலாகும்.
எடுத்துக்காட்டாக, பெரிய அமைப்பின் பண்புகளான
வெப்பநிலை, என்ட்ரோபி (Entropy) போன்றவற்றை
விளக்க வெப்ப இயக்கவியல் (Thermodynamics)
உருவாக்கப்பட்டது. (அலகு - 8).

மூலக்கூறுகளின் இயக்கவியற்கொள்கை (Kinetic
Theory) (அலகு 9) மற்றும் புள்ளியியல் எந்திரவியல்
(Statistical Mechanics) ஆகியவை மேற்கூறிய ஒரு
பெரிய அமைப்பின் (பொருளின்) பண்புகளை அந்த
பெரிய அமைப்பின் (பொருளின்) நுண் துகள்களான
மூலக்கூறுகள் வழியே விளக்குகிறது.

{{< box title="குறிப்பு" type="objective" >}}

இயற்பியலில் ஒரு பெரிய அமைப்பு (macroscopic
system) என்பது நம் கண்ணால் காணக்கூடிய
ஒரு கல்லிலிருந்து, வானில் இருக்கும்விண்மீன்கள் வரை அனைத்தையும் குறிக்கும்.
மீநுண்ணமைப்பு (microscopic system) என்பது
நம் கண்ணிற்கு புலப்படாத சிறிய அளவிலான
மூலக்கூறுகளைக் குறிக்கும். சிறிய அளவிலான
மூலக்கூறுகள் ஒருங்கிணையும் போது பெரிய
அளவிலான பொருள் உருவாகிறது..

{{< /box >}}


#### 1.2.1 இயற்பியலின் பிரிவுகள்

இயற்கையின் விதிகளை வெளிக்கொணர்வதில்
துணைபுரிந்த அடிப்படை அறிவியல் இயற்பியலாகும்.
இந்த இயற்பியலின் மொழி கணிதவியலாகும்.
பழங்காலத்தில் மனிதர்கள் இயற்கையோடு
இணைந்து வாழ்ந்தனர். அவர்கள் வாழ்க்கைமுறை
இயற்கையோடு இணைக்கப்பட்டிருந்தது.
வான்பொருட்கள் மற்றும் விண்மீன்களின்
இயக்கங்களை ஆதாரமாகக்கொண்டு பருவ
காலங்களை கணித்தனர். விதைக்கும் மற்றும்
அறுவடை செய்யும் காலங்களை வான்வெளியை நோக்குவதன் மூலம் அனுமானித்து வந்தனர்.
எனவே, முதன்முதலில் வளர்ச்சியடைந்த அறிவியல்
பிரிவு வானியலும் கணிதவியலுமேயாகும்.
இயற்பியலின் பல்வேறு பிரிவுகளின் காலமுறை
வளர்ச்சி பின் இணைப்பு 2 (A.1.1) இல் தொகுத்து
வழங்கப்பட்டுள்ளது. படம் 1.1 இல் இயற்பியலின்
வெவ்வேறு பிரிவுகள் மற்றும் அவற்றின் தொடர்புகள்
சுட்டுப்படமாக காட்டப்பட்டுள்ளது. மேலும்,
அட்டவணை 1.1 இல் இயற்பியல் பிரிவுகளின்
அடிப்படை சுட்டிக்காட்டப்பட்டுள்ளன.

மேல்நிலை முதலாமாண்டு இயற்பியல்
பாடப்புத்தகத்தின் தொகுதி 1 மற்றும் 2 இல்
இயற்பியலின் அடிப்படைப் பிரிவுகளின்
முக்கியக்கருத்துக்கள் விவரிக்கப்பட்டுள்ளன.
குறிப்பாக எந்திரவியல் (Mechanics) 1 முதல் 6
வரையிலான அலகுகளாக தொகுத்து
வழங்கப்பட்டுள்ளது. அலகு 1 இல் இயற்பியலின்
வளர்ச்சி அதன் அடிப்படைக் கருத்துக்களான
அளவீட்டியல், அலகுகள் போன்றவற்றுடன்
விவரிக்கப்பட்டுள்ளன. இயற்பியல் தத்துவங்கள்
மற்றும் அவற்றிற்குக் காரணமான இயற்பியல்
விதிகளை விவரிப்பதற்குத் தேவையான அடிப்படை
கணிதவியல், அலகு 2 இல் விவரிக்கப்பட்டுள்ளது.
பொருட்களின்மீது செயல்படும் விசையின்
தாக்கம் நியூட்டனின் இயக்கவியல் விதிகளின்
அடிப்படையில் அலகு 3 இல் முறையாக
விவரிக்கப்பட்டுள்ளது. எந்திரவியல் உலகில் ஆய்வு
செய்வதற்குத் தேவைப்படும் முக்கிய அளவுருகளான
வேலை மற்றும் ஆற்றல் பற்றிய கருத்துக்கள் அலகு
4 இல் வழங்கப்பட்டுள்ளன.

அலகு 3 மற்றும் 4 இல் பொருட்களை
புள்ளிப்பொருட்களாக (Point objects) கருதப்பட்டதற்கு
மாறாக அலகு 5 இல் திண்மப்பொருட்களின்
(Rigid bodies) இயந்திரவியல் பற்றிய கருத்துக்கள்
விவரிக்கப்பட்டுள்ளன. அலகு 6 இல் ஈர்ப்புவிசை
மற்றும் அதன் விளைவுகள் விளக்கப்பட்டுள்ளன.
அலகு 7 இல் இயற்பியலின் பழம்பிரிவான பல்வேறு
பருப்பொருட்களின் பண்புகள் விளக்கப்பட்டுள்ளன.
வெப்பத்தின் தாக்கம் மற்றும் அதன் விளைவுகளை
ஆய்வு செய்வது குறித்து அலகு 8 மற்றும் 9 இல்
விளக்கப்பட்டுள்ளது. அலைவுகள் மற்றும் அலை
இயக்கத்தின் முக்கியக் கூறுகள் அலகு 10 மற்றும் 11
இல் விவரிக்கப்பட்டுள்ளன.


![relation](/books/physics/part-1/unit-1/1.1.png "relation")

![relation](/books/physics/part-1/unit-1/1.2.png "relation")

![relation](/books/physics/part-1/unit-1/1.3.png "relation")

#### 1.2.2 இயற்பியல் கற்றலின் இனிமையும், வாய்ப்புகளும்

இயற்பியல் கண்டுபிடிப்புகள் இருவகையானவை.
அவை தற்செயலான கண்டுபிடிப்புகள் மற்றும்
உள்ளுணர்வு மூலம் கணித்தவற்றை
ஆய்வகங்கள் மூலம் நன்கு பகுப்பாய்வு செய்து
கண்டறிதல் என்பன ஆகும். எடுத்துக்காட்டாக,
காந்தத் தன்மை தற்செயலாக உணரப்பட்டது.
ஆனால் காந்தவியலின் வினோதப் பண்புகள்
கோட்பாட்டளவில் (Theoretically) பின்னர்
பகுப்பாய்வு செய்யப்பட்டன. இந்தப் பகுப்பாய்வு
காந்தப்பொருட்களின் அடிப்படைப் பண்புகளை
வெளிப்படுத்தியது. இதன் மூலம் செயற்கைக்
காந்தங்கள் ஆய்வகத்தில் உருவாக்கப்பட்டன.
இயற்பியல் கோட்பாடுகளை பயன்படுத்தி
முன்னறியும் முறையானது (Prediction) தொழில்
நுட்பம் மற்றும் மருத்துவத் துறையின் வளர்ச்சியில்
முக்கிய பங்கு வகிக்கிறது. எடுத்துக்காட்டாக, 1905
இல் ஆல்பர்ட் ஐன்ஸ்டீனால் கருத்தியல் ரீதியாக
கண்டறியப்பட்ட \\( E = mc^2 \\)
மிகவும் பிரபலமான
சமன்பாடு ஆகும். 1932 இல் காக்ராஃப்ட்
மற்றும் வால்டன் அவர்களால் சோதனை மூலம்
இக்கருத்து நிரூபிக்கப்பட்டது. கோட்பாட்டு ரீதியான
கணிப்புகளும் (Theoretical Predictions), கணக்கீட்டு
நடைமுறைகளும் (Computation Procedures),
முக்கியமான பயன்பாடுகளுக்குத் தேவைப்படும்
பொருத்தமான மூலப்பொருட்களைத் தேர்ந்தெடுக்கப்
பயன்படுகின்றன. மருந்து தயாரிப்பு நிறுவனங்கள்
புதிய மருந்துப் பொருட்களை த் தயாரிக்க இந்த
அணுகுமுறையையே பயன்படுத்துகின்றன.

மனித உடலுக்கு ஊறு விளைவிக்காத
பொருட்களைக் கொண்டு மாற்று உறுப்புகள்
தயாரிப்பதற்கு குவாண்டம் இயற்பியல் (Quantum
Physics) பயன்படுத்தப்படுகிறது. இதன் மூலம்
ஆய்வுக் கூட ஆராய்ச்சி செயல்முறையில் ஆராயும்
முன், குவாண்டம் இயற்பியல் கோட்பாடுகளைப்
பயன்படுத்தி பொருத்தமான பொருட்களை
முன்னறியும் முறை நவீன சிகிச்சை முறையில்
பயன்படுத்தப்படுகிறது. இவ்வாறு கோட்பாடுகளும்
(Theoretical) ஆய்வகச்செயல்முறைகளும்
(Experimental) பயன்பாட்டில் ஒன்றையொன்றை
முழுமையாக்குகின்றன.

மிகப்பெரிய மதிப்புகள் உடைய பல்வேறு
இயற்பியல் அளவுகளை (நீளம், நிறை, காலம்,ஆற்றல் போன்றவை) உள்ளடக்கியது என்பதால்
இயற்பியலின் வாய்ப்புகள் பரந்து விரிந்து
காணப்படுகின்றன.

எலக்ட்ரான் மற்றும் புரோட்டான்களை உள்ளடக்கிய
மீச்சிறு அளவுகள் முதல் வானியல் நிகழ்வுகள்
போன்ற மிகப்பெரிய அளவுகள் வரை இயற்பியல்
எடுத்துரைக்கிறது.

- **கால அளவின் வீச்சு** (Range): வானியல் அளவு
முதல் நுண்ணிய அளவு வரை \\( (10^{18}s \\) to \\(10^{-22} s) \\).

- **நிறைகளின் வீச்சு** (Range): மீப்பெரு வான்
பொருட்களிலிருந்து எலக்ட்ரான் வரை, \\(10^{55}\\) kg
(அளவிடக்கூடிய பிரபஞ்சத்தின் நிறை) முதல்
\\( 10^{-31} \\) kg (எலக்ட்ரானின் நிறை = \\( 9.11 × 10^{-31 kg}) \\)
வரை.

இயற்பியலைக் கற்றல் என்பது ஒரு கல்வி
சார்ந்த நிகழ்வு மட்டுமின்றி, பல்வேறு வழிகளில்
வியப்பூட்டும் வகையிலும் அமைந்துள்ளது.

- சில அடிப்படைக் கருத்துகள் மற்றும் விதிகள்
(Concepts and laws) வேறுபட்ட பல இயற்பியல்
நிகழ்வுகளை (Physical Phenomena)
விளக்குவதாக உள்ளன.

- இயற்பியல் விதிகளை அடிப்படையாகக்
கொண்டு பலவகை பயன்பாட்டுக் கருவிகள்
வடிவமைக்கப்படுகின்றன.

**எடுத்துக்காட்டாக,** i) ரோபோக்களின் பயன்
ii) நிலவு மற்றும் அருகில் உள்ள கோள்களுக்கான
பயணத்தை பூமியிலிருந்து கட்டுப்படுத்துவது.
iii) உடல்நல அறிவியலில் (Health Sciences)
பயன்படும் தொழில் நுட்ப முன்னேற்றங்கள்
போன்றவை.

- இயற்கையின் உண்மையான
இரகசியங்களை வெளிப்படுத்தக்கூடிய
புதிய சவால் விடும் செய்முறைகளை
பயன்படுத்துதல் மற்றும் ஏற்கனவே உள்ள
அறிவியல் கோட்பாடுகளின் உண்மை
நிலையை உறுதிபடுத்துதல்.

- கிரகணம் எவ்வாறு உருவாகிறது?
நெருப்பின் அருகில் உள்ள ஒருவர்
வெப்பத்தை உணருவது ஏன்? காற்று
ஏன் வீசுகின்றது? போன்ற இயற்கையின்
நிகழ்வுகளுக்குப் பின் உள்ள அறிவியலை
நன்கு ஆய்ந்து புரிந்து கொள்ளல்.

தொழில்நுட்பத்தில் முன்னேறிக் கொண்டிருக்கும்
இன்றைய உலகில் அனைத்து வகையான
பொறியியல் மற்றும் தொழில்நுட்பப் பாடப்
பிரிவுகளுக்கு அடிப்படையாக இயற்பியல்
விளங்குகிறது.


