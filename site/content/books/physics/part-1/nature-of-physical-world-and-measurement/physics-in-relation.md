---
title: 'தொழில் நுட்பம் மற்றும்
சமுதாயத்துடன் இயற்பியலின்
தொடர்பு'
date: 2018-11-14T19:02:50-07:00
draft: false
weight: 3
---

இயற்பியலின் கோட்பாடுகளை நடைமுறையில்
பயன்படுத்துவதே தொழில் நுட்பமாகும்.
பல்வேறு துறைகளில் பயனுள்ள பொருட்களை
கண்டுபிடிக்கவும் அவற்றைத் தயாரிக்கவும்
மற்றும் நடைமுறைப் பிரச்சனைகளைத் தீர்க்கவும்
அறிவுத் திறனைப் பயன்படுத்துவதுமே தொழில்
நுட்பவியலாகும் (technology).

எனவே நம் சமுதாயத்துடன் நேரடியாகவோ,
அல்லது மறைமுகமாகவோ இயற்பியலும்
தொழில் நுட்பவியலும் இணைந்து தாக்கத்தை
ஏற்படுத்துகின்றன.

**எடுத்துக்காட்டாக,**

i. மின்னோட்டவியல் மற்றும் காந்தவியலின்
அடிப்படை விதிகளின் கீழ் கண்டுபிடிக்கப்பட்ட
கம்பியில்லா தொலைத் தொடர்புமுறை
உலகத்தைச் சுருக்கி மிக நீண்ட
தொலைவிற்கான மிகச்சிறந்த தொடர்பை
ஏற்படுத்துகிறது.

ii. விண்வெளியில் (space) நிலை நிறுத்தப்பட்ட
செயற்கைக் கோள்கள் தொலைத்தொடர்பில்
மிகப்பெரிய புரட்சியை உருவாக்குகின்றன.

iii. நுண் எலக்ட்ரானியல் (Microelectronics),
லேசர் (Laser), கணினி (Computer), மீக்கடத்தி
(Super Conductor) மற்றும் அணுக்கரு ஆற்றல்
ஆகியவை மனிதனின் சிந்தனையையும்
வாழ்க்கை முறையையும் முழுமையாக
மாற்றியுள்ளன.

அனைத்து அறிவியலின் வளர்ச்சிக்கும், அடிப்படை
அறிவியலான இயற்பியல் முக்கியப் பங்காற்றுகிறது.

**எடுத்துக்காட்டாக**,

1. **வேதியியலுடன் இயற்பியலின் தொடர்பு:**
இயற்பியலில் அணு அமைப்பு, கதிரியக்கம், X
-கதிர் விளிம்பு விளைவு முதலியவற்றை நாம்
பயில்கின்றோம். அவைகளைப் பயன்படுத்தி
வேதியியல் ஆய்வாளர்கள் தனிம வரிசை
அட்டவணையில் அணு எண் அடிப்படையில்
அணுக்களை வரிசைப் படுத்துகின்றனர். இது
மேலும் அணுக்களின் இணைதிறனின் இயல்புகள்,
வேதியியல் பிணைப்பு பற்றி அறியவும், சிக்கலான
வேதியியல் அமைப்புகளை புரிந்து கொள்ளவும்
உதவுகிறது. இங்கு இயல் வேதியியல் (Physical
Chemistry), மற்றும் குவாண்டம் வேதியியல்
(Quantum Chemistry) போன்ற வேதியியலின்
உட்பிரிவுகள் முக்கிய பங்காற்றுகின்றன .

2. **உயிரியலுடன் இயற்பியலின் தொடர்பு:**
இயற்பியல் தத்துவங்களின் அடிப்படையில்
உருவாக்கப்படும் நுண்ணோக்கி (microscope)
இல்லாமல் உயிரியல் ஆய்வுகளை நிகழ்த்த
முடியாது. எலக்ட்ரான் நுண்ணோக்கி கண்டுபிடிப்பு
ஒரு செல்லின் கட்டமைப்பைக்கூட பார்க்க
உதவுகிறது. X -கதிர் மற்றும் நியூட்ரான் விளிம்பு
விளைவு நுணுக்கங்கள் நியூக்ளிக் அமிலங்களின்
அமைப்புகளைப் புரிந்து கொள்ளவும் அதன்மூலம்
அடிப்படையான வாழ்க்கை செயல்முறைகளைக்
கட்டுப்படுத்தவும் உதவுகிறது. X-கதிர்கள்
உடலைப் பகுப்பாய்வு செய்ய உதவுகிறது. ரேடியோ
ஐசோடோப்புகள், புற்றுநோய் மற்றும் இதர
நோய்களைக் குணப்படுத்த ரேடியோ சிகிச்சை
முறையில் பயன்படுத்தப்படுகிறது. தற்பொ ழுது
உயிரியல் செயல்முறைகள் இயற்பியலின்
கண்ணோட்டத்தில் கற்பிக்கப்படுகின்றன.

3. **கணிதவியலில் இயற்பியல் தொடர்பு**: இயற்பியல் என்பது அளவிடக்கூடிய ஒரு அறிவியல் ஆகும்.
இயற்பியலின் வளர்ச்சிக்கு கணிதவியல் முக்கியக்
கருவியாக உள்ளதால் இயற்பியல் கணிதத்துடன்
மிக நெருங்கிய தொடர்பு கொண்டுள்ளது.

4. **வானியலுடன் இயற்பியலின் தொடர்பு:**
கோள்களின் இயக்கம் மற்றும் வான் பொருட்கள்
பற்றி அறிய வானியல் தொலைநோக்கிகள் பயன்படுகின்றன. வானியலாளர்கள் அண்டத்தின்
தொலைதூரத்தை உற்றுநோக்க ரேடியோ தொலை
நோக்கியைப் பயன்படுத்துகின்றனர். இயற்பியல்
தத்துவங்களைப் பயன்படுத்தி அண்டத்தினைப்
பற்றி கற்றுக்கொள்ள முடிகின்றது.

5. **புவி நில அமைப்பியலுடன் இயற்பியலின் தொடர்பு:**
வேறுபட்ட பாறைகளின் படிகக் கட்டமைப்பைப்
பற்றி அறிய விளிம்பு விளைவின் நுட்பங்கள்
உதவுகின்றன. பாறைகளின் வயது, படிமங்களின்
வயது மற்றும் புவியின் வயது ஆகியவற்றைக்
கணிக்க கதிரியக்கம் பயன்படுகிறது.

6. **கடலியலுடன் இயற்பியலின் தொடர்பு:**
கடலில்
நடைபெறும் இயற்பியல் மற்றும் வேதியியல்
மாற்றங்களைக் கடலியலாளர்கள் புரிந்து கொள்ள
விரும்புகின்றனர். அவர்கள் வெப்பநிலை,
உப்புத்தன்மை, நீரோட்டத்தின் வேகம்,
வாயுக்களின் பாய ஓட்டம், வேதியியல் கூறுகள்
போன்ற அளவுகளை அளவீடு செய்கின்றனர்.

7. **உளவியலுடன் இயற்பியலின் தொடர்பு:**
அனைத்து உளவியல் இடைவினைகளும்
உடலியக்க செயல்முறைகள் மூலமே
பெறப்படுகின்றன. நரம்பு மண்டல கடத்திகளின்
இயக்கங்கள் இயற்பியலின் பண்புகளான விரவல்
மற்றும் மூலக்கூறுகளின் இயக்கம் ஆகியவற்றின்
அடிப்படையிலேயே அமைகின்றன. அலை, துகள்
இயக்க இருமைகளின் அடிப்படையிலேயே
மூளையின் செயல்பாடும் அமைந்துள்ளது.

இயற்பியலை மிகச்சிறந்த கருவியாகக்
கொண்டு உண்மையான அறிவியலை
இயற்கை விளக்குகிறது. அறிவியலையும்,
தொழில்நுட்பவியலையும் சம நிலையில் பயன்படுத்த
வேண்டும். இல்லையெனில் அறிவியலை நமக்கு
கற்பித்த இயற்கையை அழிக்கும் கருவிகளாக
அவை மாறிவிடும்.

உலக வெப்பமயமாதல் மற்றும் தொழில்
நுட்பத்தின் எதிர்மறைத் தாக்கம் ஆகியவை
தடுக்கப்பட வேண்டும். தொழில்நுட்ப உதவியுடன்
தேவையான மற்றும் பொருந்தக் கூடிய
பாதுகாப்பான அறிவியலே இந்த நூற்றாண்டின்
தேவை ஆகும்.

உயர்கல்வியில் இயற்பியலின் நோக்கமும்,
வாய்ப்புகளும் மற்றும் பல்வேறு ஆய்வு உதவித்தொகை பற்றிய விவரங்களும் பாடநூலின்
ஆரம்பத்திலேயே தொகுக்கப்பட்டுள்ளன.



